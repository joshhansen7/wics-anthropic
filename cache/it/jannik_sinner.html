# Jannik Sinner

Jannik Sinner (San Candido, 16 agosto 2001) è un tennista italiano.

Considerato uno dei più grandi tennisti italiani di sempre e uno dei più forti della sua generazione, il 10 giugno 2024 è diventato il primo tennista italiano e il 29º al mondo ad aver raggiunto la 1ª posizione del ranking ATP in singolare. Con 19 titoli del circuito maggiore, tra i quali spiccano tre prove del [Grande Slam](/article/it/Grande_Slam_(tennis)), quattro tornei [Masters 1000](/article/it/ATP_Masters_1000) e un [ATP Finals](/article/it/ATP_Finals), è il più vittorioso tennista italiano della storia. Con la [nazionale italiana](/article/it/Squadra_italiana_di_Coppa_Davis) ha conquistato la [Coppa Davis](/article/it/Coppa_Davis) nel 2023 e nel 2024. Siede al tredicesimo posto nella classifica all-time di settimane trascorse da nº 1 del mondo. Ha vinto, inoltre, 3 ATP Awards come ITF World Champion e due come giocatore preferito dal pubblico.

## Biografia

Cresciuto a [Sesto Pusteria](/article/it/Sesto_Pusteria) in una famiglia di madrelingua tedesca, è figlio di Siglinde e Hanspeter, che hanno lavorato presso il rifugio Fondovalle (Talschlusshütte) in [Val Fiscalina](/article/it/Val_Fiscalina) per 20 anni fino al 2022. Prima della nascita di Jannik i genitori avevano adottato Mark, nato in Russia all'età di nove mesi.

A tre anni e mezzo Sinner inizia a cimentarsi con lo sci e il tennis a San Candido con il maestro Andreas Schönegger, poi viene allenato da Heribert Mayr dal 2008 al 2014 nel circolo Tennis Club Bruneck di Riscone, che è una frazione di [Brunico](/article/it/Brunico). Sulle piste innevate ottiene ottimi risultati a livello nazionale in slalom gigante, vincendo, all'età di sette anni, il 32º Gran Premio Giovanissimi 2009. A 12 anni è campione italiano di sci nella sua categoria, ma durante l'anno successivo, all'età di 13 anni e mezzo, opta definitivamente per il tennis, a causa della lunghezza degli allenamenti sciistici, che considera sproporzionati rispetto alla breve durata delle gare, nonché per le maggiori possibilità di recuperare nelle situazioni di svantaggio durante una sfida di tennis.

Si tessera dunque all'età di 14 anni con il Tennis Club Italia di [Forte dei Marmi](/article/it/Forte_dei_Marmi), che proprio in quell'anno vincerà il suo secondo campionato italiano. Su suggerimento di [Massimo Sartori](/article/it/Massimo_Sartori) viene inviato a [Bordighera](/article/it/Bordighera) per periodi via via più lunghi, fino al trasferimento definitivo, prima al Bordighera Lawn Tennis Club e dal 2018 al Piatti Tennis Center, sotto la guida di [Riccardo Piatti](/article/it/Riccardo_Piatti), con il quale terminerà di collaborare nel febbraio 2022.

Ha frequentato le scuole superiori all'istituto tecnico Walther di [Bolzano](/article/it/Bolzano) fino al quarto anno per poi conseguire la maturità in ragioneria da privatista. Nel 2020 ha trasferito la propria residenza anagrafica e fiscale nel [Principato di Monaco](/article/it/Monaco).

Nell'aprile del 2025 Sinner istituisce la Jannik Sinner Foundation a supporto della formazione sportiva di bambini e giovani.

## Carriera

### 2015-2018: carriera juniores ed inizi da professionista

Sinner ha iniziato a giocare nel circuito junior ITF. Nonostante abbia avuto un successo limitato come junior, si è spostato principalmente nel circuito professionistico dopo la fine del 2017. Non ha mai giocato il tabellone principale di eventi di alto livello Grade 1 in singolare, e l'unico torneo di livello superiore Grade A in cui è entrato è stato il [Trofeo Bonfiglio](/article/it/Trofeo_Bonfiglio).

Esordisce nel circuito professionistico il 12 settembre del 2015, disputando senza successo le qualificazioni del Futures Croatia F16. Il 19 marzo 2016, nel primo turno delle qualificazioni del Futures Croatia F4, vince il suo primo incontro da professionista. Nel gennaio 2018 guadagna il suo primo punto nella classifica mondiale; raggiunge inoltre i quarti di finale al prestigioso Trofeo Bonfiglio. Il 18 agosto disputa, perdendo, la sua prima finale nel circuito Futures, mentre il giorno precedente, in coppia con Giacomo Dambrosi, si era aggiudicato il suo primo torneo ITF in doppio. A fine mese esordisce nel circuito [Challenger](/article/it/ATP_Challenger_Tour). Conclude l'anno in top 600, al numero 551 del ranking.

### 2019: prime vittorie e top 100

Il 24 febbraio 2019, al Challenger 80 di [Bergamo](/article/it/Bergamo), è il più giovane tennista italiano a vincere un titolo Challenger. Nei successivi tornei stabilisce una striscia di 16 vittorie consecutive che viene interrotta il 2 aprile, quando Sinner incontra per la prima volta il suo rivale [Carlos Alcaraz](/article/it/Carlos_Alcaraz) al turno d'esordio del Challenger di Villena. A fine aprile debutta a livello ATP dove, a [Budapest](/article/it/Budapest), conquista anche la prima vittoria nel circuito maggiore. Ottiene poi una wild card per il tabellone principale degli [Internazionali d'Italia](/article/it/Internazionali_d'Italia) e, a 17 anni e 8 mesi, è l'italiano più giovane a vincere un incontro a livello Masters 1000. Ad agosto supera le qualificazioni degli [US Open](/article/it/US_Open_(tennis)) ed esordisce nel main draw di un torneo del Grande Slam. Raggiunge inoltre le semifinali all'ATP 250 di [Anversa](/article/it/Anversa) ed entra per la prima volta in top 100.

A novembre, battendo in finale [Alex de Minaur](/article/it/Alex_de_Minaur) in set diretti, è il primo italiano ad imporsi alle [Next Generation ATP Finals](/article/it/Next_Generation_ATP_Finals) e conclude la stagione vincendo il Challenger di [Ortisei](/article/it/Ortisei). Guadagna complessivamente 473 posizioni rispetto alla stagione precedente e chiude l'anno al 78º posto del ranking ATP. Il 19 dicembre riceve il premio di "Newcomer of the Year", tennista rivelazione dell'anno.

### 2020: primo titolo ATP, top 40

A gennaio 2020 vince la sua prima partita slam agli [Australian Open](/article/it/Australian_Open), mentre a [Rotterdam](/article/it/Rotterdam), sconfiggendo [David Goffin](/article/it/David_Goffin), ottiene la prima vittoria contro un top 10. Ad agosto, alla ripresa della stagione dopo la lunga sospensione causata dalla pandemia di [COVID-19](/article/it/COVID-19), non ottiene alcun successo né al Cincinnati Open, né agli US Open. Agli Internazionali d'Italia raggiunge gli ottavi di finale dopo aver sconfitto il nº 6 del mondo [Stefanos Tsitsipas](/article/it/Stefanos_Tsitsipas).

Al suo primo [Roland Garros](/article/it/Open_di_Francia) raggiunge i quarti di finale, mentre a [Sofia](/article/it/Sofia) vince il suo primo ATP 250. In entrambi i casi, si tratta di nuovi record di precocità per il tennis italiano. Termina la stagione nella top 40 della classifica mondiale, alla 37ª posizione.

### 2021: quattro titoli ATP, finale a Miami e top 10

Al debutto stagionale, conquista il secondo titolo in carriera all'ATP 250 di Melbourne con il successo in finale su [Stefano Travaglia](/article/it/Stefano_Travaglia). Viene eliminato ai quarti di finale dei tornei di [Marsiglia](/article/it/Marsiglia) e [Dubai](/article/it/Dubai), mentre a [Miami](/article/it/Miami) raggiunge la prima finale in carriera in un Masters 1000, dove viene battuto da [Hubert Hurkacz](/article/it/Hubert_Hurkacz) in due set.

Nella stagione su terra, esce al secondo turno del Masters 1000 di [Monte Carlo](/article/it/Monte_Carlo), raggiunge la semifinale all'ATP 500 a [Barcellona](/article/it/Barcellona) e colleziona tre sconfitte consecutive ai tornei di [Madrid](/article/it/Madrid), Roma e [Lione](/article/it/Lione). Sull'erba del [Queen's](/article/it/Queen's_Club_Championships) esce al primo turno.

Dopo aver rinunciato ai [Giochi olimpici di Tokyo](/article/it/Giochi_della_XXXII_Olimpiade) per concentrarsi sugli allenamenti, torna in campo sul cemento americano di [Atlanta](/article/it/Atlanta). Esce al primo turno in singolare, ma vince il primo titolo in doppio, in coppia con [Reilly Opelka](/article/it/Reilly_Opelka). A [Washington](/article/it/Washington), battendo in finale [Mackenzie McDonald](/article/it/Mackenzie_McDonald) col punteggio di 7–5, 4–6, 7–5, vince il suo primo titolo ATP 500. Nei quattro slam viene estromesso nel turno d'esordio agli Australian Open e a [Wimbledon](/article/it/Torneo_di_Wimbledon), mentre al Roland Garros e agli US Open raggiunge gli ottavi di finale.

A Sofia conferma il titolo vinto l'anno precedente, ad Anversa vince il secondo titolo consecutivo, a [Vienna](/article/it/Vienna) raggiunge le semifinali, mentre a [Bercy](/article/it/Paris_Masters) e a [Stoccolma](/article/it/Stoccolma) esce al turno d'esordio. Si qualifica come prima riserva alle [ATP Finals](/article/it/ATP_Finals) e vi prende parte subentrando a [Matteo Berrettini](/article/it/Matteo_Berrettini), infortunatosi nel primo match del round robin, collezionando una vittoria e una sconfitta.

A novembre debutta in Coppa Davis infliggendo a [John Isner](/article/it/John_Isner) una pesante sconfitta (6–2, 6–0). Con il successo su [Daniel Elahi Galán](/article/it/Daniel_Elahi_Galán) contribuisce alla qualificazione dell'Italia ai quarti di finale, dove supera in rimonta [Marin Čilić](/article/it/Marin_Čilić), perdendo poi il doppio decisivo insieme a [Fabio Fognini](/article/it/Fabio_Fognini). Chiude l'annata alla 10ª posizione mondiale, quarto tennista italiano di sempre a concludere la stagione da top 10.

### 2022: primo titolo ATP sulla terra rossa e 3 quarti di finale Slam

Inizia la stagione esordendo in [ATP Cup](/article/it/ATP_Cup), dove l'Italia viene sconfitta nel round robin. Agli Australian Open raggiunge i quarti di finale del torneo, dove viene battuto in tre set da Stefanos Tsitsipas. A febbraio annuncia la conclusione della collaborazione con Riccardo Piatti; designa come nuovo allenatore [Simone Vagnozzi](/article/it/Simone_Vagnozzi), che da giugno sarà poi affiancato da [Darren Cahill](/article/it/Darren_Cahill). Sia ad [Indian Wells](/article/it/Indian_Wells) che a Miami è costretto al ritiro, rispettivamente agli ottavi e ai quarti di finale.

A Monte Carlo è nuovamente eliminato nei quarti di finale e a Madrid è estromesso agli ottavi. Agli Internazionali d'Italia si spinge per la prima volta ai quarti di finale, mentre è costretto al ritiro per un infortunio durante gli ottavi del Roland Garros. Al termine dello slam parigino scende al 13º posto mondiale. Dopo un'eliminazione al primo turno del torneo di [Eastbourne](/article/it/Eastbourne), a Wimbledon vince il suo primo match sull'erba a livello ATP contro [Stan Wawrinka](/article/it/Stan_Wawrinka). Agli ottavi di finale supera in quattro set il nº 7 del ranking Carlos Alcaraz; a eliminarlo sarà poi il tre volte campione uscente e futuro vincitore [Novak Đoković](/article/it/Novak_Đoković), che rimonta uno svantaggio di due set.

Il 12 luglio torna nella top 10, scavalca Matteo Berrettini e conquista la leadership nazionale. A [Umago](/article/it/Umago) disputa la prima finale stagionale e prevale su Alcaraz con il punteggio di 6(5)–7, 6–1, 6–1, conquistando così il suo primo titolo ATP sulla terra rossa.

Ad agosto, nello swing su cemento nordamericano, perde negli ottavi di finale sia nel Masters 1000 di [Montréal](/article/it/Montréal) che a [Cincinnati](/article/it/Cincinnati). Agli US Open raggiunge i quarti di finale, perdendo dal futuro vincitore del titolo Alcaraz, che lo supera in cinque set, annullandogli un match point. Nella fase a gruppi delle finali di Coppa Davis disputa due incontri, sconfiggendo [Francisco Cerúndolo](/article/it/Francisco_Cerúndolo) e perdendo a sorpresa contro [Mikael Ymer](/article/it/Mikael_Ymer). 

Nell'ultima parte di stagione raggiunge la semifinale a Sofia e i quarti a Vienna, mentre al Masters 1000 di Paris Bercy viene eliminato al primo turno. Infortunatosi alla mano destra è costretto a rinunciare alle Finals di Coppa Davis. Conclude la stagione al numero 15 della classifica ATP.

### 2023: Coppa Davis, primo Masters 1000 e top 4

All'esordio stagionale ad [Adelaide](/article/it/Adelaide) esce nei quarti e agli Open d'Australia negli ottavi di finale. A [Montpellier](/article/it/Montpellier) si aggiudica il titolo superando [Maxime Cressy](/article/it/Maxime_Cressy) in finale e raggiunge nuovamente la finale nell'ATP 500 di Rotterdam, dove deve arrendersi a [Daniil Medvedev](/article/it/Daniil_Medvedev). A Indian Wells, elimina nei quarti il campione uscente [Taylor Fritz](/article/it/Taylor_Fritz) e viene battuto in semifinale da Carlos Alcaraz, futuro vincitore del torneo. A Miami, in semifinale, si prende la rivincita sul leader della classifica mondiale Alcaraz, prima di perdere da Medvedev.

Sulla terra rossa, a Monte Carlo raggiunge la terza semifinale consecutiva in un torneo Masters 1000, nel torneo di Barcellona si ritira per infortunio prima dei quarti, agli Internazionali d'Italia si ferma agli ottavi, mentre al Roland Garros esce a sorpresa al secondo turno contro [Daniel Altmaier](/article/it/Daniel_Altmaier) in cinque set. Avvia la stagione su erba con due quarti di finale consecutivi ai tornei di ['s-Hertogenbosch](/article/it/'s-Hertogenbosch) e [Halle](/article/it/Halle_(Germania)). A Wimbledon diventa il più giovane tennista italiano ad aver raggiunto la semifinale di uno Slam. A impedirgli l'accesso in finale, come nell'anno precedente, è il sette volte campione Novak Đoković, che s'impone in tre set.

Vince per la prima volta un torneo Masters 1000 a [Toronto](/article/it/Toronto), sconfiggendo in finale Alex de Minaur per 6–4, 6–1. Eliminato al debutto a Cincinnati da [Dušan Lajović](/article/it/Dušan_Lajović), agli US Open cede negli ottavi di finale ad [Alexander Zverev](/article/it/Alexander_Zverev) in cinque set. Successivamente, per la prima volta in carriera, prende parte allo swing asiatico; nel 500 di [Pechino](/article/it/Pechino) raggiunge l'atto conclusivo del torneo, superando in semifinale Alcaraz e, in finale con un doppio tie-break - per la prima volta in carriera e dopo sei sconfitte consecutive - Daniil Medvedev. Grazie a questi risultati, si issa alla quarta posizione del ranking ATP. Nel successivo Masters 1000 di [Shanghai](/article/it/Shanghai) perde negli ottavi di finale contro [Ben Shelton](/article/it/Ben_Shelton). A Vienna raggiunge la finale e con il secondo successo consecutivo su Medvedev conquista il suo decimo titolo ATP. Si ritira prima degli ottavi di finale nel Masters 1000 di Paris Bercy.

Alla sua seconda partecipazione alle ATP Finals arriva in finale; qui viene sconfitto da Đoković, dopo che nel round robin lo aveva battuto ponendo fine ad una serie di 19 vittorie consecutive del serbo. Nella fase finale di Coppa Davis, vincendo tutti gli incontri a cui prende parte sia in singolare che in doppio, contribuisce al secondo trionfo italiano, 47 anni dopo la prima vittoria. Inoltre, nella semifinale contro la [Serbia](/article/it/Serbia), si era ancora una volta imposto sul n. 1 Đoković, imbattuto nella manifestazione da 12 anni, dopo avergli annullato tre match point consecutivi.

A dicembre è il primo italiano ad aggiudicarsi i premi "Fans' Favourite" e "Most Improved Player of the Year" (tennista preferito dal pubblico e tennista maggiormente migliorato dell'anno). Nel corso della stagione ha peraltro eguagliato alcuni primati nazionali: è stato il primo tennista italiano in era Open ad aver raggiunto il quarto posto della classifica ATP dai tempi di [Adriano Panatta](/article/it/Adriano_Panatta) e, con 10 titoli vinti in carriera, raggiunge ancora una volta Panatta come italiano più vincente dell'era Open.

### 2024: n. 1 al mondo, 2 titoli Slam, ATP Finals, Coppa Davis e altri 5 titoli ATP

A gennaio conquista il singolare degli Australian Open. A partire dai quarti di finale, sconfigge i top 5 [Andrej Rublëv](/article/it/Andrej_Rublëv), il pluricampione in carica Novak Đoković (imbattuto nelle 10 semifinali precedenti) e Daniil Medvedev (rimontando uno svantaggio iniziale di due set). Successivamente trionfa nel torneo di Rotterdam, suo terzo ATP 500 consecutivo, battendo in finale de Minaur. Nel Masters 1000 di Indian Wells si ferma in semifinale, dove viene battuto in rimonta dal n. 2 del mondo Carlos Alcaraz, dopo aver vinto il primo set. Nel successivo torneo 1000 di Miami, dove aveva perso precedentemente due finali, centra il suo tredicesimo titolo, battendo all'ultimo atto [Grigor Dimitrov](/article/it/Grigor_Dimitrov), concedendo al bulgaro solamente quattro giochi. 

Al Masters 1000 di Monte Carlo giunge nuovamente alle semifinali, perdendo con il vincitore del torneo Stefanos Tsitsipas. A Madrid si qualifica ai quarti, non disputati a causa di un problema all'anca destra, infortunio che lo costringe a rinunciare anche agli Internazionali d'Italia. Al Roland Garros giunge per la prima volta in semifinale, dove viene sconfitto in cinque set dal futuro vincitore dello Slam parigino Alcaraz. Il 10 giugno raggiunge il vertice della classifica mondiale. Ad Halle vince il suo primo titolo in carriera su erba sconfiggendo in finale il n. 9 del mondo Hubert Hurkacz. Raggiunge per la terza volta i quarti di finale a Wimbledon, dove viene sconfitto in cinque set da Medvedev. Il 24 luglio, Sinner annuncia la propria assenza dal torneo olimpico a causa di una tonsillite.

Torna alle gare nel Masters 1000 canadese e si ferma ai quarti di finale sia in singolare che in doppio. Al successivo torneo di Cincinnati, raggiunge la sua quinta finale a livello Masters 1000 battendo, fra gli altri, i top 10 Rublëv e Alexander Zverev; nell'epilogo del torneo sconfigge [Frances Tiafoe](/article/it/Frances_Tiafoe) in due set. Conclude lo swing statunitense conquistando l'8 settembre lo US Open, battendo in finale Taylor Fritz per tre set a zero. Ad ottobre, raggiunge la seconda finale consecutiva del China Open, dove viene sconfitto da Alcaraz. Successivamente si aggiudica tutte le partite rimanenti della stagione, vincendo il Master 1000 di Shangai, le ATP Finals e contribuendo a bissare il successo dell'anno precedente in Coppa Davis. 

Grazie a questa vittoria, diventa l'unico tennista ad essersi aggiudicato due tornei del Grande Slam, tre Masters 1000, le ATP Finals e la Coppa Davis nell'arco di una stagione. È inoltre il primo italiano a raggiungere e, successivamente, a concludere l'anno al nº 1 del ranking mondiale.

### 2025: Australian Open, finale a Parigi e un anno da n. 1 al mondo

Prosegue la striscia di vittorie iniziata nella stagione precedente, riconfermandosi campione agli Australian Open, dove trionfa in finale su Alexander Zverev in tre set.

Dopo aver scontato la sospensione di tre mesi per il caso Clostebol, torna in campo agli Internazionali d'Italia, dove raggiunge per la prima volta la finale, venendo però sconfitto da Carlos Alcaraz.

Continua la sua serie di risultati centrando la prima finale al Roland Garros, dove viene nuovamente battuto da Carlos Alcaraz in rimonta al super tie-break del quinto set dopo 5 ore e 29 minuti di gioco.

## Caso del clostebol

Il 20 agosto 2024, l'ITIA, ente preposto ai controlli anti-doping nel tennis, ha reso nota la conclusione di un'indagine su Sinner, inizialmente aperta dopo che, durante il torneo di Indian Wells, era risultato positivo per due volte al [clostebol](/article/it/clostebol), uno steroide anabolizzante proibito dall'agenzia mondiale antidoping; l'italiano, che ha collaborato durante l'intera indagine, era stato inizialmente sospeso dalle competizioni in via provvisoria dal 4 al 5 aprile e ancora dal 17 al 20 dello stesso mese, ma è stato reintegrato dall'organismo di controllo dopo aver fornito rapide e convincenti spiegazioni sull'accaduto, anche se la velocità di risposta ai ricorsi ha sollevato una critica molto dibattuta.

Sinner ha spiegato di essere stato contaminato accidentalmente dal suo fisioterapista, che in quei giorni stava usando un farmaco da banco contenente clostebol per curarsi un taglio alla mano e aveva poi massaggiato regolarmente Sinner senza indossare guanti, causando così una contaminazione per via transdermica. Un tribunale sportivo indipendente ha quindi stabilito che Sinner non aveva commesso nessuna violazione, né negligenza all'epoca dei fatti e pertanto il tennista non ha subito alcuna sanzione; tuttavia, in accordo con il World Anti-Doping Code, ha perso comunque i risultati e relativi punti conseguiti nel raggiungimento della semifinale a Indian Wells (400), nonché il montepremi guadagnato, di 320 000 dollari (circa 300 000 euro).

Il 28 settembre 2024, è stata resa ufficiale la decisione dell'Agenzia mondiale antidoping d'impugnare l'assoluzione sancita dal tribunale sportivo indipendente (l'International Tennis Integrity Agency), facendo appello al [Tribunale Arbitrale dello Sport](/article/it/Tribunale_Arbitrale_dello_Sport) e richiedendo una squalifica dalle competizioni fino a due anni. Il 15 febbraio 2025 gli avvocati del giocatore italiano e i rappresentanti di WADA hanno raggiunto un accordo extragiudiziale tramite l'equivalente di un patteggiamento, che ha stabilito una sospensione immediata di tre mesi dalle competizioni per responsabilità oggettiva di Sinner riguardo la condotta negligente dei suoi collaboratori, da scontare per il periodo tra il 9 febbraio e il 4 maggio 2025 con proibizione degli allenamenti, che possono riprendere dal 15 aprile.

Nei giorni successivi, dopo aver ricontrollato un anno di test del giocatore, la WADA ha dichiarato tramite i suoi portavoce che il caso non può essere considerato di doping e che è stato fatto ricorso al T.A.S. per ribadire il principio della responsabilità dell'atleta verso i suoi dipendenti collaboratori, spiegando che l'unicità della vicenda non rientra esattamente nel quadro sanzionatorio e che quindi è stato proposto e poi portato a termine un accordo tra le parti.

## Caratteristiche tecniche e stile di gioco

La sua superficie di gioco preferita è il cemento, ma è molto efficace anche sull'erba e sulla terra rossa per la sua capacità di imprimere potenza e velocità anche in condizioni di gioco più lente. Tra le sue maggiori qualità spiccano la forza mentale e la capacità di esprimere il meglio nei momenti cruciali di una partita.

Destrimano, ha il suo colpo migliore nel rovescio a due mani, eseguito portando la racchetta subito all'indietro in fase di preparazione, ma non in alto, favorendo l'anticipo sulla palla. Con il rovescio genera traiettorie non particolarmente arcuate, ha un'ottima capacità naturale di usare la mano e il polso sinistri per controllare le palle più basse, a volte anche sui rovesci in slice degli avversari. Quella incrociata è la sua traiettoria più efficace, che esegue con grande potenza e precisione, prediligendo direzioni molto angolate con accentuati topspin che gli consentono di spostare lateralmente l'avversario e aprirsi il campo. Altrettanto veloce è il rovescio lungolinea, seppur con una precisione talvolta inferiore.

Un po' più ampia è la preparazione del dritto, che a volte gli causa qualche ritardo nella risposta in anticipo. La velocità di braccio gli consente tuttavia di colpire la palla in fase ascendente producendo traiettorie molto piatte, esplosive e spesso "schiacciate" verso il suolo. Il suo dritto è un colpo meno naturale rispetto al rovescio, ma l'ha portato a un ottimo livello riuscendo a generare colpi vincenti da ogni posizione del campo.

La statura lo agevola nella spinta al servizio, colpo tecnicamente non sempre impeccabile, mancando un po' in varietà di soluzioni slice, mentre con l'allenatore Simone Vagnozzi ha perfezionato la variante in kick. Nel 2021 è ritornato a usare come impostazione del servizio la platform stance, con i piedi distanti e ancorati a terra durante la fase di battuta, che utilizzava già nei tornei giovanili, prima di abbandonarla per la foot-up stance negli anni 2018-2020. I progressi al servizio, sia con la prima che soprattutto con la seconda palla, hanno coinciso con la scalata del ranking: nel corso degli anni ha saputo costruire una prima molto violenta capace di toccare i 200 km/h, seguita da una seconda solida difficilmente attaccabile. Dispone inoltre di un'ottima risposta al servizio avversario.

Nel 2022 si separa da Riccardo Piatti, storico allenatore di Sinner dall'età di 14 anni, per iniziare una collaborazione con Vagnozzi con lo scopo di rendere il suo gioco più completo e vario, soprattutto grazie all'aggiunta di alcune soluzioni come il serve & volley, il rovescio in slice, la smorzata, e l'aumento delle discese a rete. Nel luglio 2022 entra nella sua squadra Darren Cahill, già allenatore di [Lleyton Hewitt](/article/it/Lleyton_Hewitt) e di [Andre Agassi](/article/it/Andre_Agassi), che fa vedere subito i risultati del suo lavoro aiutando Sinner a raggiungere i quarti di finale nel 2022 e poi le semifinali nel 2023 a Wimbledon.

Sinner è un giocatore aggressivo da fondo campo ed è uno dei colpitori più potenti del circuito ATP. Il punto di forza dei colpi da fondo di Sinner è il suo rovescio a due mani, che colpisce con più topspin di qualsiasi altro giocatore del circuito, registrando una media di 1858 rivoluzioni al minuto sul colpo insieme alla quinta migliore velocità media di 111,2 km/h (69,1 mph).

Sinner è stato paragonato a [Roger Federer](/article/it/Roger_Federer) per il suo comportamento calmo in campo e il movimento su tutti i campi. Lo stesso Federer ha elogiato Sinner per l'equilibrio nel suo gioco, osservando: "Ciò che mi piace di lui è che ha quasi la stessa velocità di tiro dal dritto e dal rovescio." L'ex n. 1 junior e allenatore di tennis [Claudio Pistolesi](/article/it/Claudio_Pistolesi) ha elogiato il buon movimento laterale di Sinner, che attribuisce in parte al background di Sinner nello sci. A questo proposito, Sinner è stato paragonato a Novak Đoković, che attribuisce anch'egli a un background nello sci il miglioramento delle sue abilità tennistiche.

Sinner gioca con lenti a contatto e ha dichiarato che non riesce nemmeno a vedere la palla senza di esse.

## Statistiche

### Risultati in progressione nei tornei dello Slam

| Torneo | 2019 | 2020 | 2021 | 2022 | 2023 | 2024 | 2025 | V–P | % |
|--------|------|------|------|------|------|------|------|-----|-----|
| Australian Open | A | 2T | 1T | QF | 4T | V | V | 17–3 | 85% |
| Roland Garros | A | QF | 4T | 4T | 2T | SF | F | 19–5 | 79% |
| Wimbledon | Q1 | NH | 1T | QF | SF | QF | | 11–4 | 73% |
| US Open | 1T | 1T | 4T | QF | 4T | V | | 14–4 | 78% |

*Legenda: (V) Torneo vinto; raggiunto (F) finale, (SF) semifinale, (QF) quarti di finale, (#T) turni 4, 3, 2, 1; (RR) round - robin; (Q#) Turno di qualificazione; (A) assente dal torneo; (NH) torneo non disputato.*

### Vittorie (3)

| Anno | Torneo | Superficie | Avversario in finale | Punteggio |
|------|--------|------------|---------------------|-----------|
| 2024 | Australian Open | Cemento | Daniil Medvedev | 3–6, 3–6, 6–4, 6–4, 6–3 |
| 2024 | US Open | Cemento | Taylor Fritz | 6–3, 6–4, 7–5 |
| 2025 | Australian Open | Cemento | Alexander Zverev | 6–3, 7–6(7–4), 6–3 |

### Finali perse (1)

| Anno | Torneo | Superficie | Avversario in finale | Punteggio |
|------|--------|------------|---------------------|-----------|
| 2025 | Roland Garros | Terra battuta | Carlos Alcaraz | 6–4, 7–6(7–4), 4–6, 4–6, 6–7(6–10) |

## Rivalità

### Carlos Alcaraz

Jannik Sinner e Carlos Alcaraz si sono affrontati 12 volte dal 2021, con Sinner in svantaggio nella rivalità 4–8. Il duo ha giocato diverse partite di alto profilo, come la semifinale del Roland Garros 2024, vinta da Alcaraz in cinque set, il quarto di finale degli US Open 2022, che Sinner ha perso in cinque set dopo aver avuto un match point contro il futuro campione, e la semifinale di Miami 2023, vinta da Sinner. La coppia si è incontrata tre volte nel circuito nel 2024, con Sinner che ha perso tutti e tre gli incontri, in particolare il loro terzo incontro al China Open 2024. I due si sono affrontati per la prima volta nel 2025 nella finale degli Internazionali d'Italia con Sinner che ha perso in set diretti. I due hanno giocato in una finale del Grande Slam per la prima volta al Roland Garros 2025 con Sinner che ha perso in cinque set, nonostante avesse vinto i primi due e avesse tre match point nel quarto set.

### Daniil Medvedev

Jannik Sinner e Daniil Medvedev si sono incontrati 15 volte dal 2020, con Sinner in vantaggio nella rivalità 8–7. La rivalità era una volta unilaterale a favore di Medvedev, con il russo che ha vinto i loro primi sei incontri. Sinner ha interrotto questa striscia alla fine del 2023 vincendo i successivi cinque, e alla fine pareggiando il testa a testa. I due hanno giocato una serie di partite di alto profilo, in particolare la finale degli Australian Open 2024, che Sinner ha vinto in cinque set dopo essere stato in svantaggio di due set a zero per conquistare il suo primo titolo major. Si sono incontrati di nuovo nei quarti di finale di Wimbledon 2024, che Medvedev ha vinto in cinque set, e nei quarti di finale degli US Open 2024, che Sinner ha vinto in quattro set in route verso il titolo.

### Novak Đoković

Jannik Sinner e Novak Đoković si sono incontrati nove volte, con Sinner in vantaggio 5–4. Il loro primo incontro è avvenuto ai Masters di Monte-Carlo 2021. Đoković ha vinto i loro primi tre incontri, con Sinner che ha registrato la sua prima vittoria alle ATP Finals 2023. La coppia ha giocato alcune partite notevoli, tra cui la finale delle ATP Finals 2023, vinta da Đoković, la semifinale degli Australian Open 2024, che Sinner ha vinto in quattro set, e la finale del Masters di Shanghai 2024, che Sinner ha vinto in set diretti. Il loro incontro più recente è avvenuto nelle semifinali del Roland Garros 2025, dove Sinner ha vinto in set diretti.

## Filmografia

- *Forza Jannik: Sinner and the Rise of Italian Tennis*. Prodotto da Shannon Davis da un'idea di Xavier Muhlebach, Australian Open e Eurosport (2024) (YouTube).

## Vita privata

La prima lingua di Sinner è il tedesco. Il suo italiano è notevolmente migliorato dopo essersi trasferito a Bordighera all'età di 13 anni, e parla anche inglese.

Uno dei suoi idoli tennistici è il connazionale [Andreas Seppi](/article/it/Andreas_Seppi), che è anche del Sud Tirolo. All'età di 17 anni, Sinner ha dichiarato che uno dei suoi obiettivi era "fare meglio di [Seppi]".

È stato in una relazione con la modella italiana Maria Braccini dal 2020 al 2024. A partire da giugno 2024, è stato in una relazione con la tennista russa [Anna Kalinskaya](/article/it/Anna_Kalinskaya). Nel maggio 2025, Sinner ha confermato che si erano lasciati.

Il suo soprannome è "The Fox" (La Volpe), che ha ispirato il design del suo logo. Un gruppo di suoi fan italiani chiamato "Carota Boys" ha attirato ampia attenzione mediatica per il loro sostegno nei principali tornei di tutto il mondo vestiti con costumi da carota.

In Italia, Sinner è stato etichettato "l'italiano atipico" dai media, una descrizione con cui ha concordato.

Secondo quanto dichiarato, gioca con i suoi amici al videogioco online Fortnite.

## Onorificenze

- Collare d'Oro al Merito Sportivo CONI (2) – 2023, 2024
- Cittadino onorario di Sexten (2024)

## Note

## Altri progetti

- Wikiquote contiene citazioni di o su Jannik Sinner
- Wikimedia Commons contiene immagini o altri file su Jannik Sinner
- Wikinotizie contiene l'articolo Jannik Sinner è il nuovo numero 1 al mondo, 25 agosto 2024
- Wikinotizie contiene l'articolo Jannik Sinner ha vinto lo US Open, 9 settembre 2024
- Wikinotizie contiene l'articolo Jannik Sinner ha vinto le ATP Finals, 18 novembre 2024
- Wikinotizie contiene l'articolo Jannik Sinner ha vinto l'Australian Open per il secondo anno di fila, 26 gennaio 2025
- Wikinotizie contiene l'articolo Jannik Sinner raggiunge 53 settimane da numero 1 ATP, 9 giugno 2025

## Collegamenti esterni

- [Sito ufficiale](https://janniksinner.com)
- [Will Gosner, Jannik Sinner](https://www.britannica.com/biography/Jannik-Sinner), su Enciclopedia Britannica, Encyclopædia Britannica, Inc. 
- [Jannik Sinner](https://www.atptour.com/en/players/jannik-sinner/s0ag/overview), su atpworldtour.com, ATP Tour Inc. 
- [Jannik Sinner](https://www.itftennis.com/en/players/jannik-sinner/800449916/ita/mt/s/), su itftennis.com, ITF. 
- [Jannik Sinner](https://www.daviscup.com/en/players/player.aspx?id=800449916), su daviscup.com, ITF.
- [Jannik Sinner](https://www.tennistemple.com/joueur/jannik-sinner/), su tennistemple.com. 
- [Jannik Sinner](https://olympics.com/en/athletes/jannik-sinner), su olympics.com, Comitato Olimpico Internazionale. 
- [Jannik Sinner](https://www.olympedia.org/athletes/332844), su Olympedia. 
- [Benemerenze sportive - Jannik Sinner](https://www.coni.it/it/atleti-azzurri/benemerenze-sportive/item/189-jannik-sinner.html), su coni.it, Comitato olimpico nazionale italiano. 
- [Jannik Sinner](https://www.imdb.com/name/nm13150217/), su IMDb, IMDb.com.